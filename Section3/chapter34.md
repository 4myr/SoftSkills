<div dir='rtl'>
  <h1>آیا گرفتن مدرک دانشگاهی ضرورت دارد؟</h1>
  <p>
  بحث در مورد ارزش مدارک دانشگاهی میان برنامه‌نویس‌ها قدمت دیرینه دارد. آیا یک برنامه‌نویس بدون مدرک دانشگاهی می تواند در کار و زندگی موفق شود یا باید به دنبال کار به هر جایی سرک بکشند و کل دنیا را بگردند؟
در این بخش ما مزایا و معایب تحصیلات دانشگاهی را بررسی می کنیم. همچنین به شما نکته هایی برای موفق شدن در کار بدون مدرک دانشگاهی خواهم گفت.
آیا برای موفق شدن به مدرک دانشگاهی نیاز دارید؟
مطمئن هستم پاسخ این سوال بسیار متغیر است. اگر از کسی که تحصیلات دانشگاهی دارد بپرسید خواهد گفت بله، نیاز دارید واگر از کسی که تحصیلات دانشگاهی ندارد بپرسید خواهد گفت خیر نیاز ندارید مگر اینکه زمانی این سوال را از او بپرسید که بیکار باشد. اما کدام یک درست می گویند؟ بالاخره نیاز دارید یا خیر؟
من لیسانس علوم کامپیوتر دارم اما کارم را با داشتن مدرک شروع نکردم بنابراین هر دو روی قضیه را دیده ام. این موضوع البته نظر مرا به هیچ وجه مصون از خطا نمی کند اما به دنبال شغل گشتن و ارتقا شغلی را در هر دو مورد تجربه کرده ام.
تجربه من به من نشان داد که برای موفق شدن نیازی به مدرک ندارید اما به طور قطع نداشتن مدرک باعث می شود تعداد شغل هایی که می توانید برای آنها درخواست کار بفرستید بسیار کمتر خواهد بود و خصوصا در شرکت های بزرگتر داشتن مدرک باعث پیشرفت سریعتر شما می شود. نداشتن مدرک دانشگاهی باعث می شود رزومه شما حتی قبل از اینکه به دست کارشناس منابع انسانی برسد فیلتر شود. بسیاری از سازمانها، مخصوصا سازمانهای بزرگ، درخواستهای کاری را بر اساس سطح تحصیلات فیلتر می کنند. در واقع بعضی سازمانها آشکارا اعلام می کنند که برنامه نویس ها باید مدرک دانشگاهی داشته باشند. تاکید می کنم این به آن معنی نیست که شما نمی توانید در این سازمانها شغلی پیدا کنید، همیشه مورد استثنا وجود دارد، اما بدون مدرک دانشگاهی کار پیدا کردن بسیار سخت تر خواهد بود.
من نمی خواهم تاکید بیش از حد بر روی مدرک دانشگاهی داشته باشم اما می خواهم درک کنید که نداشتن مدرک انتخاب های شما را محدود خواهد کرد. با توجه به آنچه که گفتم من به شدت معتقدم داشتن مدرک دانشگاهی برای موفق بودن افراد لازم نیست.
برنامه نویسان بسیاری را می شناسم مسیر حرفه ای بسیار موفقی را بدون داشتن مدرک دانشگاهی طی کرده اند. بیل گیتس یک نمونه بسیار خوب این موضوع است. او دوره لیسانس را تمام نکرد اما نگاه کنید چه کرده است. قسمت اعظم مسیر شغلی خودم بدون مدرک گذشته است و من بسیار موفق بوده ام. در رشته برنامه نویسی مهمترین خصیصه توانایی شما است. اگر بتوانید به خوبی کدنویسی کنید و مشکلات را حل کنید و توانایی هایتان را نشان دهید بسیار بیشتر از یک تکه کاغذ که نشان دهد فارغ التحصیل هستید پیش خواهید رفت.
نکته ای که برنامه نویسها را از بسیاری شغل های دیگر در بقیه صنایع جدا می کند این است که این رشته دائم در حال تغییر و تحول است. هر روز فریم ورک های جدید و تکنولوژی های جدید معرفی می شوند. در واقع با سیستم آموزشی ما غیرممکن است بتوانیم یک برنامه نویس آماده برای یک شغل واقعی تربیت کنیم. تا کتابهای آموزشی چاپ شوند و کلاسها بر سر سرفصلهای اموزشی تصمیم بگیرند همه چیز تغییر پیدا کرده است.
البته این به آن معنی نیست که در حیطه برنامه نویسی موارد بنیادین و تغییرناپذیر وجود ندارند. بسیاری از آموزشهای علوم کامپیوتر شامل درسهایی مانند الگوریتم ها، سیستم عامل ها تئوری داده های منطقی و بسیاری موضوعات دیگر بدون انقضا هستند اما واقعیت این است که وقتی پشت میزتان می نشینید تا کد بنویسید به ندرت به مهارتهایی که در دانشگاه آموخته اید اتکا می کنید. اکثر کاری که ما دولوپرها انجام می دهیم به کمک تکنولوژیهای جدید و یادگیری نحوه کار با آنها انجام می شود. خیلی به ندرت پیش می آید که به اصول علوم کامپیوتر برگردیم.
تاکید می کنم این به آن معنی نیست که آموزش علوم کامپیوتر ارزشمند نیست. توانایی عمیق شدن در مشکلات و درکی فراتر از فهم سطحی مسائل پیدا کردن بسیار ارزشمند است. فقط برای اکثر دولوپرها مهمترین فاکتور موفقیت داشتن سابقه کار مرتبط است.
مزایای داشتن مدرک دانشگاهی
درباره مزایای داشتن مدرک دانشگاهی صحبت کردیم اما بهتر است کمی در این زمینه عمیق تر شویم.
ابتدا اینکه داشتن مدرک دانشگاهی به این معناست که شما تحصیلات عالی در برنامه نویسی داشته اید. یک مدرک علوم کامپیوتر یا مربوط به برنامه نویسی به شما تمام آموزشهایی که یک دولوپر خوب نیاز دارد را نمی دهد اما بیشتر این آموزشها برای شما آموزشهای پایه قوی و بنیادین را فراهم می کنند. 
مطمئنا شما می توانید این مطالب را خودتان بیاموزید اما اگر خودتان این مطالب را به صورت خودآموز یاد بگیرید ممکن است مطالبی را از قلم بیندازید که بعدها در حین کار کردن برای شما مشکل ایجاد کند. مدرک علوم کامپیوتری یا مدارک مرتبط شما را به دانش عالی ریاضیات، درک زبانهای برنامه نویسی، سیستم عاملها و الگوریتمها و چندین مبحث اساسی دیگر که ممکن است در کار روزمره هر روز با آنها سر و کار نداشته باشید اما درک عمیق تری از آنچه انجام می دهید و دلایل آن به شما می دهد، مجهز می کند.
همچنین داشتن مدرک دانشگاهی به شما کمک می کند بدون داشتن تجربه شروع به کار کنید. بسیار سخت است که بدون تجربه وارد حیطه کاری برنامه نویسی شوید. داشتن مدرک در این مورد می تواند تفاوت قابل توجهی را رقم بزند. بسیار سخت است زمانی که آموزش رسمی دانشگاهی نداشته اید و سابقه کاری هم ندارید کسی را متقاعد کنید که می توانید کد بزنید.
مدرک دانشگاهی به شما امکان انتخاب های بیشتری می دهد. بسیاری از فرصت ها مخصوصا در شرکتهای بزرگ وجود دارند که بدون داشتن مدرک نمی توانید آنها را به دست بیاورید. همچنین برای ارتقا شغلی در مشاغل بالاتر به مشکل برخواهید خورد. اگر تصمیم بگیرید که می خواهید مسیرتان را عوض کنید و به سمت شغلهای مدیریتی پیش بروید ممکن است به سراغ خواندن ام بی ای بروید که نیاز به داشتن مدرک لیسانس دارد. جدول زیر چندین سود و ضرر داشتن مدرک دانشگاهی را خلاصه کرده است.
جدول 34.1: مزایا و معایب داشتن مدرک دانشگاهی
مزایای داشتن مدرک
معایب داشتن مدرک
آموزش کافی و تایید شده در رشته برنامه نویسی
بدون تجربه بهتر می توانید استخدام شوید
فرصت های بیشتر و فرصت ارتقا شغلی آسانتر
زمانی که صرف پول درآوردن می شود باید صرف یادگیری کنید
ممکن است دچار افکار نوع خاصی شوید که رهایی از انها آسان نیست


اگر مدرک دانشگاهی نداشته باشید چه؟
بسیار خوب، داشتن مدرک دانشگاهی قرار نیست هرگز موجبات آزار شما را فراهم کند اما اگر مدرک نداشته باشید چه می شود؟
اگر مدرک دانشگاهی نداشته باشید، باید بر روی تجربه هایتان تمرکز کنید و ثابت کنید دارای توانایی هستید. مدرک دانشگاهی به کارفرما حداقل این اطمینان را می دهد که شما چیزی در مورد برنامه نویسی می دانید بنابراین بدون مدرک شما باید راه دیگری برای اثبات توانایی خود پیدا کنید.
بهترین راه برای ثابت کردن توانایی تان تجربه های گذشته است. اگر در پنج سال گذشته برنامه نویس بدون مدرک دانشگاهی بوده اید پس می توانید کد بنویسید. اما اگر در شروع راه هستید کارتان کمی سخت تر می شود. باید ثابت کنید آنچه را که می گویید می توانید انجام دهید، در عمل هم می توانید انجام دهید. یکی از بهترین راهکارها داشتن پورتفولیو است.
من همیشه توصیه می کنم که چه مدرک دانشگاهی و تجربه کاری داشته باشید یا نه، پورتفولیوی کاری تان را داشته باشید اما اگر هیچ کدامشان را ندارید بهتر است تعدادی از کدهایی که نوشته اید را در پورتفولیوتان قرار دهید. یکی از بهترین شیوه ها این است که یک پروژه اپن سورس روی سایتی مثل گیت هاب درست کنید. (http://github.com). گیت هاب سرویسی است که بسیاری از پروژهه های اپن سورس را میزبانی می کند. هر کسی می تواند به اکانت گیت هاب شما نگاه کند و کدهایی که نوشته اید را ببیند.
شما همچنین می توانید تعدادی از وب سایت ها و اپایکیشن هایی که طراحی کرده اید را گردآوری کنید و سورس کد انها را با خود به جلسه مصاحبه ببرید. من همیشه پیشنهاد میک نم برنامه نویسها مخصوصا آنها که در ابتدای راه هستند، یک اپلیکیشن موبایل مانند اندروید یا آی او اس طراحی کنند. این راه بسیار خوبی است برای اینکه به کارفرما نشان دهید توانایی طراحی تمام اپلیکیشن و اجرا کردن آن را دارید.
یک لحظه به اپلیکیشنی که می توانید بنویسید یا به پورتفولیویی که می تواند شما را به جلسه مصاحبه برساند فکر کنید. آیا پروژه یا کدی دارید که بتوانید استفاده کنید؟
اگر در حال حاضر مدرک دانشگاهی ندارید، نکته بعدی که باید توجه کنید این است که آیا مایل هستید در آینده مدرکی بگیرید یا خیر. زمانی که تازه شروع کرده بودم مدرک دانشگاهی نداشتم. برای پیدا کردن چند شغل اولم بسیار تلاش کردم. اما به جایی رسیدم که آنقدر تجربه کاری داشتم که دیگر مدرک مهم نبود. در هر حال من تصمیم گرفتم بعد از چندین سال کار کردن تنها به خاطر آن یک تکه کاغذ مدرک دانشگاهی ام را بگیرم. با این شیوه من همزمان کار می کردم و درس می خواندم بنابراین از همسن و سالانم چهار سال بیشتر تجربه کاری داشتم و مدرک هم داشتم. مشکل اینجا بود که برای چند سال من باید تمام عصرها را درس می خواندم. حتی هزینه برای من مهم نبود چون مدارس شبانه و مکاتبه ای بسیار ارزان تر هستند. به علاوه وقتی شغل داشته باشید هزینه ها کمتر به چشم می آیند و نیاز نیست زیر بار قرض بروید. نه تنها این بلکه بعضی سازمانها قسمتی یا کل هزینه تحصیل شما را می پردازند.
اگر در حال حاضر لیسانس ندارید می توانید همین راه را پیش بگیرید. می توانید شغل تان را نگه دارید و در کلاس های نیمه وقت شرکت کنید. ممکن است این برنامه به شما در آینده کمک کند.
راه دیگری که ممکن است بخواهید امتحان کنید این است که مدرک فنی حرفه ای بگیرید. گرچه به اندازه مدرک دانشگاهی معتبر نیست اما به گرانی دانشگاه هم نیست  و می تواند به شما کمک کند توانایی خود را اثبات کنید. مدارک حرفه ای مانند مایکروسافت و متدولوژی هایی مثل اسکرام وجود دارند. می توانید خودتان آنها را بخوانید و یک امتحان تقریبا ارزان را بگذرانید تا مدرک بگیرید.
تمرین:
اگر مدرک دانشگاهی ندارید به دنبال کلاس های آنلاین پاره وقت بگردید. ارزیابی کنید که چه هزینه ای دارند و چقدر طول می کشد تا فارغ التحصیل شوید.
 اگر تصمیم گرفتید که کلا مدرک دانشگاهی گرفتن را رها کنید، مطمئن شوید پورتفولیوی خوبی از کارهایتان ساخته اید. کمی زمان بگذارید و کدهایی را که زده اید در پورتفولیو قرار دهید تا ثابت کند که می دانید چه می کنید



  </p>
</div>
