<div dir='rtl'>
<h1>
  کارآموز بگیرید
یودا باشید
  </h1>
  <p>
    منتور داشتن خیلی خوب است اما بعضی وقتها منتور بودن بهتر است. مهم نیست که کجای مسیر برنامه‌نویس شدن حرفه‌ای هستید، همیشه کسی خواهد بود که از توصیه‌ها و خرد شما بهره بگیرد. 
بسیار مهم است که دین خود را به جامعه ادا کنید نه به خاطر اینکه وظیفه ما ایجاب می‌کند بلکه به خاطر اینکه خود شما هم بلافاصله از این کار سود خواهید برد.
در این فصل ما درباره فایده‌های منتور بودن و اینکه چطور تشخیص دهید چه کارآموزی را قبول کنید بحث خواهیم کرد.

منتور بودن
بسیاری از برنامه‌نویسان فکر نمی‌کنند توان منتور شدن را داشته باشند. شاید شما هم اینگونه باشید. شاید احساس می‌کنید توانمندی لازم برای مربی‌گری یا کمک به دیگران در طی مسیر زندگی‌شان را ندارید.
من درباره شما هیچ چیز نمی‌دانم به جز اینکه دوست دارید کد بزنید اما می‌توانم صد درصد تضمین بدهم که شما می‌توانید منتور کسی در بعضی حیطه‌ها باشید.  یکی از موارد مورد علاقه من که به مردم می‌گویم این است که کافی است تنها یک قدم از کسی جلوتر باشند تا بتوانند به آنها کمک کنند. فارغ از اینکه شما در کدام مرحله زندگی خود هستید حتما کسی وجود دارد که شما از او یک قدم جلوتر باشید و بتوانید به او کمک کنید.
یک لحظه به این فکر کنید که از چه کسانی در زندگی جلوتر هستید. به برنامه‌نویس‌هایی فکر کنید که می‌خواهند برنامه‌ای را یاد بگیرند که شما به آن مسلط هستید. چطور می‌توانید با به اشتراک گذاشتن دانش خود به آنها کمک کنید، حتی اگر خودتان هنوز متخصص نشده‌اید؟
منتور بودن این نیست که پاسخ درست تمام سوالات را همیشه بدانید یا به خودتان مطمئن باشید که هرگز اشتباهی نخواهید کرد. منتور بودن این است که به مشکلات فرد دیگری با هدف نگاه کنید و راهکارهایی پیشنهاد دهید چرا که ممکن است خود انها آنقدر به مشکلات نزدیک باشند که آنها را نبینند.  معمولا شما مشاهدات را با خرد و تجربه ادغام می‌کنید اما بعضی اوقات تنها نگاه یک فرد بیرونی کافی است تا به فرد کمک کند موفق شود.
من این موضوع را می‌دانم چرا که کسی منتور من بود که در مورد مشکلات من هیچ نمی‌دانست و فقط به من با دقت گوش می‌کرد و مشکلات آشکاری را که من نمی‌دیدم می‌دید. بعضی اوقات تمام آنچه که نیاز دارید تا منتور کسی باشید این است که به او توجه کنید. بسیاری از مربیان زندگی با دستمزد بالا چنین کاری را انجام می‌دهند.
همه ما در دیدن چیزهایی که در زندگی ما هستند به کمک نیاز داریم چرا که نسبت به مشکلات و شرایط زندگی خود دچار نزدیک‌بینی می‌شویم. مربی تایگر وود بازیکن فوق‌العاده‌ی گلف، یک گلف‌باز است که به خوبی تایگر وود نمی‌تواند بازی کند اما چیزهایی را می‌بیند که تایگر وود نمی‌تواند ببیند. برای منتور شدن تنها باید خوب نظاره کنید و صبور باشید. باید برای کارآموزتان گوش شنوا داشته باشید، زمانی که نیاز دارند آنها را تشویق کنید و زمانی که نیاز باشد به انها اردنگی بزنید...

فواید منتور بودن
بگذارید صادق باشیم. گرچه ما دوست داریم خودمان را خیرخواه بدانیم، همه ما به دنبال نفع شخصی خودمان هستیم. بشر اینگونه است. من می‌توانم حس جامعه دوستی و خیرخواهی شما را با این غلغلک بدهم که که چطور منتور بودن فرصتی برای شما است که به دیگران خوبی کنید و دین خود را به جامعه ادا کنید و واقعا هم همینطور است. اما من می‌خواهم با شما درباره فواید ملموس و واقعی که منتور بودن به زندگی خود شما- و نه تنها آن کسانی که از شما کمک دریافت می‌کنند-خواهد آورد حرف بزنم. 
ما در این باره در فصل‌های آتی بیشتر صحبت خواهیم کرد و در برنامه ده قدمی هم کمی در این مورد توضیح دادیم اما آموزش دادن یکی از بهترین راه‌های یادگیری است.
زمانی که نقش منتور بودن را می‌پذیرید، اغلب از فردی که به او آموزش می‌دهید بیشتر یاد خواهید گرفت چرا که افکار خود را در مورد آن موضوع مرور می‌کنید و با نگاه تازه‌ای به آنها می‌نگرید. زمانی که به عنوان منتور کاری انجام می‌دهید، با یکی از قدرتمندترین پرسش‌ها روبرو می‌شوید: چرا؟ چرا این موضوع درست است؟ چرا باید کارها را با این روش انجام دهیم؟ زمانی که مجبور می‌شوید به دنبال کشف این چراها بروید شاید متوجه شوید که دلیل و پاسخ را نمی‌دانید. ممکن است متوجه شوید هنگام کمک کردن به دیگری پاسخ دادن به آن سوالات به عمق بخشیدن به دانش شما در آن موضوع کمک می‌کند یا حتی دید شما را به کلی تغییر می‌دهد.
منتور بودن کمی شبیه لاتاری بازی کردن است. هر شخصی که شما در طی مسیر به او کمک می‌کنید ممکن است کمی بعدتر وقتی دست عوض شد یار شما بشود و به شما کمک کند. هر فردی که پیش شما کارآموزی کند مانند دانه‌ای است که شما می‌کارید. به مقدار کافی دانه بکارید و یکی از انها روزی روزگاری برای شما سایه خوبی فراهم خواهد کرد. من منتور بسیاری از آدمها بوده‌ام و بسیاری از آنها در سمت‌های کاری خوبی که پیدا کرده‌اند بعدها به من کمک‌های فوق‌العاده‌ای کرده‌اند. مردم کسی را که در زمان احتیاج به آنها کمک کرده است به خاطر خواهند سپرد.
حالا من می‌خواهم بخش خیرخواه شما را غلغلک بدهم و به شما بگویم این کار حس خوبی به شما خواهد داد. بسیار حس خوبی است که فکر کنید روی زندگی فرد دیگری تاثیر مثبت گذاشته‌اید  مخصوصا اگر آن فرد قادر به جبران نباشد. منتور فرد دیگری بودن می‌تواند به زندگی شما هدف و معنا بدهد و متوجه خواهید شد که شادی واقعی در کمک کردن به دیگران نهفته است.
فواید منتور بودن
حس لطف کردن به دیگران و کاری برای فرد دیگری انجام دادن
یکی از بهترین شیوه‌ها برای اینکه کاملا عمقی مطلبی را بیاموزید.
بسیار محتمل است فردی که به او کمک کرده‌اید بعدها به شما کمک کند.
فرصت رشد: شما همانقدر که به رشد دیگران کمک می‌کنید رشد خواهید کرد.

انتخاب یک کارآموز ارزشمند
یکی از سختی‌های منتور بودن این است که فردی که ارزش زمان گذاشتن را داشته باشد پیدا کنید. همانطور که در شغل خود پیش می‌روید و موفق می‌شوید، متوجه می‌شوید مردم بیشتری نیاز به کمک و زمان شما خواهند داشت اما بسیاری از انها در این درخواست جدی نیستند. بسیار پیش می‌آید که وقت گرانبهای خود را صرف کمک به کسانی کنید که مایل نیستند به خودشان کمک کنند. بنابراین مهم است که با دقت کارآموز خود را انتخاب کنید. مروارید خود را به پای خوک نریزید.
هنگامی که کارآموز خود را ارزیابی می‌کنید به دنبال خصوصیاتی باشید که می‌دانید باعث موفقیت افراد می‌شوند. کسی که خصوصیات و اصول اخلاقی درستی داشته باشد، علی‌رغم کمبود خرد یا دانش با دریافت راهنمایی درست می‌تواند موفق شود. فردی بدون اینها می‌تواند تمام کمک‌های دنیا را دریافت کند و همچنان تاثیری نداشته باشد.
به دنبال فردی باشید که میل به یادگیری واقعی دارد و مشتاق است به سختی کار کند. به دنبال کسی باشید که به خاطر تنبلی یا عدم اشتیاق از شما کمک نمی‌خواهد بلکه به کمک شما نیاز دارد تا فرآیند پیشرفتش را تسریع بخشد و با استفاده از تجربیات شما از انجام اشتباهات مهلک دوری کند.
تمرین:
در چه حیطه‌هایی می‌توانید برای دیگران منتور باشید؟ لیستی از موضوعاتی تهیه کنید که در آنها دانش کافی برای کمک کردن به فرد دیگری را دارید.
پیش بروید و منتور شوید. کسی را بیابید که به کمک شما نیاز دارد، مطمئن شوید کسی را انتخاب می‌کنید که کارآموز خوبی خواهد بود.
  </p>
</div>
