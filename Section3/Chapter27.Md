<div dir="rtl">
  <h1>چگونه یاد گرفتن را بیاموزید: چگونه به خودتان آموزش بدهید؟</h1>
  <p>
    راستش را بخواهید هیچ مشکلی وجود ندارد اگر به مدرسه بروید و تحصیلات عالی داشته باشید اما اگر یادگیری شما با فارغ‌التحصیلی‌تان متوقف شود حتما در زندگی بسیار متضرر خواهید شد ، در واقع اگر دائم در پی این باشید که فرد دیگری به شما آموزش بدهد و مهارت خودآموزی را کسب نکنید، فرصت‌های پیشرفت و یادگیری دانش و کسب مهارت‌های جدید را از خود سلب خواهید کرد.
  </p>
  <p>یکی از مهمترین مهارت‌هایی که یک برنامه‌نویس باید داشته باشد، مهارت خودآموزی‌ست.خودآموزی مهارت بسیار حیاتی در دنیای کنونی ماست ، چرا که هر روز یک تکنولوژی جدید در آن به وجود می‌آید و از یک برنامه‌نویس معمولی این انتظار را دارند که حداقل به سه زبان برنامه‌نویسی مسلط باشد تا بتوان او را به عنوان برنامه نویس جونیور محسوب کنند.</p>
  <p>اگر می‌خواهید به بهترین توسعه دهنده نرم افزاری که می‌توانید ، تبدیل بشوید، باید یاد بگیرید چگونه به خودتان آموزش بدهید. متاسفانه مهارت خودآموزی در هیچ مدرسه‌ای آموزش داده نمی‌شود. حتی به سادگی می‌توان گفت که این مورد کاملا برعکس سیستم هایی است که برای آموزش در مدارس طراحی شدند به این علت که این سیستم ها ، کار های گروهی را بیشتر از کار های فردی آموزش میدهند .در نهایت شما باید به خودتان بیاموزید که چگونه میتوانید به خودتان آموزش دهید!</p>
  <h2>تجزیه و تحلیل فرایند یادگیری</h2>
 <p>آیا تا حالا به این فکر کردید که چگونه یاد می‌گیرید و اصلا یادگیری به چه معناست؟ ما ناخودآگاه مایلیم چیزهایی را یاد بگیریم که مورد علاقه‌ی ما هستند . وقتی کسی یک داستان هیجان‌انگیز تعریف می‌کند، بدون یادداشت برداری کنیم یا تلاشی برای به خاطرسپاری آن انجام بدهیم، اکثر ما با کمترین تلاش ممکن می‌توانیم داستانی را دوباره تعریف کنیم.</p>
 <p>چنین چیزی در مورد کارهایی که انجام می‌دهیم هم صدق می‌کند. اگر من به شما نشان دهم که چگونه کاری را انجام دهید، شما احتمالا آن را فراموش خواهید کرد اما اگر خودتان آن را انجام دهید، احتمال اینکه آن را به خاطر بسپارید ، بسیار بیشتر می‌شود و اگر شما آنچه را که می‌خواهید بیاموزید، به دیگران هم آموزش دهید، نه تنها آن را به خاطر خواهید سپرد بلکه بهتر آن را درک خواهید کرد. ایده‌ی اینکه هر کس شیوه‌ی یادگیری ترجیحی خودش را دارد، رد شده است ، (برای اطلاعات بیشتر <a href="http://simpleprogrammer.com/ss-learning-myth">اینجا را ببینید</a>): </p>
 <p>همه‌ی ما با انجام دادن و آموزش دادن بهتر یاد می‌گیریم. آموختن فعالانه از تمام راه‌های دیگر آموزش کارآمدتر است. به گفته‌ی هربرت اسپنسر: هدف اصلی سیستم آموزشی، آموختن دانش نیست، عمل به آن است.</p>
 <p>بیایید اینطور در مورد ماجرا فکر کنیم: شما می‌توانید تمام کتاب‌هایی را که در مورد شیوه‌های درست دوچرخه‌سواری کردن نوشته شده‌اند بخوانید. حتی می‌توانید تمام ویدئوهایی که مردم در آنها دوچرخه‌سواری می‌کنند را تماشا کنید. من می‌توانم به شما درباره‌ی ساز و کارهای درست دوچرخه‌سواری درس بدهم اما در نهایت شانس اینکه وقتی برای بار اول سوار دوچرخه می‌شوید، به زمین بخورید، بسیار بالاست. شما ممکن است بسیار در مورد دوچرخه بدانید. همچنین ممکن است بسیار در مورد ساز و کارهای دوچرخه‌سواری یا بهترین نوع دوچرخه اطلاعات داشته باشید اما تا وقتی آنچه را آموخته‌اید در عمل مورد استفاده قرار ندهید، دوچرخه‌سواری را یاد نخواهید گرفت.</p>
 <p>اگر اینطور است، پس چرا بسیاری از برنامه‌نویسان یک کتاب تکنیکال در مورد زبان‌های برنامه‌نویسی انتخاب می‌کنند و کلمه به کلمه آن را میخوانند به امید اینکه تمام اطلاعات موجود در آن را متوجه شوند؟ در بهترین حالت، در این شیوه شما تمام اطلاعات موجود در مورد یک موضوع را در مغز خود انباشته می‌سازید بدون آنکه چیزی یاد بگیرید.</p>
 <h2>خودآموزی</h2>
 <p>اگر بخواهید چیزی یاد بگیرید، چه کار باید بکنید؟ در نهایت شما وقتی کاری را خودتان انجام دهید، آن را یاد خواهید گرفت و وقتی آن را به فرد دیگری آموزش دهید، درک عمیق‌تری نسبت به مفاهیم آن پیدا خواهید کرد. تلاش شما در جهت خودآموزی باید متمرکز بر رسیدن به نقطه‌ای باشد که بتوانید هرچه زودتر وارد مراحل انجام آن کار شوید.</p>
 <p>من معتقدم بهترین راه برای یادگیری چیزی این است که در دل آن شیرجه بزنیم و آن را شروع کنیم حتی پیش از آنکه بدانیم در حال انجام چه کاری هستیم . اگر بتوانید به اندازه کافی درباره‌ی مبحثی که می‌خواهید یاد بگیرید و دانش کسب کنید میتوانید با آن بازی ای را شروع کنید، احتمالا در دام ذهن خلاق، قدرتمند و کنجکاو خود خواهید افتاد. وقتی فعالانه بتوانیم عمل کنیم، معمولا میل داریم اطلاعات بیشتری جذب کنیم و سوالات معنادارتری بپرسیم.</p>
 <p>کمی عجیب به نظر می‌رسد اما بازی کردن ، ساز و کار بسیار قدرتمندی برای یادگیری است. ما این مورد را در بین جانوران نیز می‌بینیم. بچه های حیوانات تمایل بیشتری به بازی کردن دارند و در حین بازی مهارت‌هایی را که برای بقا به آنها نیاز دارند، می‌آموزند. آیا تا به حال بچه گربه‌ای که سعی می‌کند موش بگیرد را تماشا کرده‌اید؟ ما نیز با بازی کردن یاد می‌گیریم، با انجام دادن چیزی بدون اینکه واقعا بدانیم در حال انجام چه کاری هستیم.</p>
 <p>برای اینکه مثال دیگری برای شما بزنم، زمانی که جوانتر بودم بازی محبوبم بازی ای بود به نام "معجزه‌ی دورهمی"*. بازی سرگرم‌کننده‌ای که می‌توانستم ساعتها با آن خودم را مشغول کنم چرا که برای شکست دشمن و برنده شدن در بازی نیاز به به‌کارگیری مجموعه‌ای از هوش، شانس و خلاقیت داشتید.</p>
 <p>به جایی رسیده بودم که تقریبا چندین هزار کارت بازی را به خاطر سپرده بودم. کافی بود نام کارت را به من میگفتید تا من تمام جزییات و کاربرد آن کارت را به راحتی شرح دهم. (حتی همین الان هم اطلاعات بیشتر کارتها را حفظ هستم). فکر می‌کنید من نشسته بودم و تمام آن چند هزار کارت را حفظ کرده بودم؟ خیر، لازم نبود چنین کاری را انجام دهم. تنها مرور چندباره و کنجکاوی من بدون هیچ تلاشی باعث شده بود من تمام جزییات را به خاطر بسپارم.</p>
 <p>بازی کردن ابزار قدرتمندی نه تنها برای انگیزه دادن به شماست بلکه سرعت یادگیری شما را بالا می‌برد. قبل از اینکه کتاب جدیدی را در مورد موضوع خاصی آغاز کنید، کمی آن را سرسری بخوانید و قسمت‌های مختلف آن را بازیگوشانه مرور کنید. اگر حس می‌کنید که نمی‌دانید چه کار می‌کنید، نگران نشوید. فقط لذت ببرید و ببینید ذهن شما در حال تجربه و مرور کتاب چه سوالاتی از شما می‌پرسد.</p>
 <p>فقط زمانی که حسابی بازیگوشی کردید و تعداد زیادی سوال در ذهن شما به وجود آمد به سراغ متن بروید و شروع به خواندن کنید. حالا که با پرسش‌هایی در ذهن جدی خواندن را شروع کرده‌اید، با رغبت بیشتری مفاهیم را درک خواهید کرد. چرا که حالا شما سوالاتی در سر خواهید داشت که درون متن به دنبال آنها خواهید گشت و در ذهن خود می‌دانید موارد مهم چه چیزهایی هستند.</p>
 <p>حالا می‌توانید آنچه را فرا گرفته‌اید در بازی‌های خود دوباره لحاظ کنید. ببینید چگونه ابزار جدیدی که فرا گرفته‌اید به شما کمک می‌کند تا مشکلات خود را حل کنید. حیطه‌های جدید را کشف کنید و سوالات جدیدی را که برایتان پیش خواهد آمد شناسایی کنید. این چرخه را آنقدر تکرار کنید تا دانش شما به جایی برسد که تمام سوالاتی که حین بازیگوشی برایتان پیش آمده بود را پاسخ دهید. در این شیوه اطلاعاتی که به دست می‌آورید تنها کلماتی نقش بسته بر صفحات نیستند بلکه برای شما معنادار خواهند بود.</p>
 <p>در آخر، با یاد دادن آنچه فراگرفته‌اید به فرد دیگری انگار یادگیری خود را بر سیمان حک کرده‌اید. در این مرحله باید آماده باشید دانش جدید خود را با هر کس که مایل به شنیدن آن است در میان بگذارید چرا که این امر باعث می‌شود در مورد آنچه جدیدا آموخته‌اید شور و هیجان بیشتری احساس کنید. وقتی در مورد آموزش صحبت می‌کنیم منظورمان این است که می‌توانید در مورد آنچه جدیدا آموخته‌اید با همسر خود مکالمه کنید یا یک پست در وبلاگ خود بنویسید. نکته کلیدی این است که اطلاعاتی که دریافت کرده‌اید را به زبان خودتان برگردانده و آنها را در جایی بیرون از فکر خود مرتب کنید.</p>
 <p>آنچه که شرح دادم مفهوم اصلی نهفته در فرآیند ده مرحله‌ای است که برای یادگیری ایجاد کرده‌ام و آن را در چند فصل آینده مرور خواهیم کرد. من کمی آن را رسمی‌تر کرده‌ام و چند گام اولیه برای آماده‌سازی به آن افزوده‌ام تا به شما کمک کنم قبل از شروع آنچه خواهید آموخت را مرتب کنید اما اصل کلیدی در این فرآیند این است که یادگیری از طریق بازی، تجربه و آموزش دادن به دیگری اتفاق می‌افتد. این فرآیند ساده که در همه‌ی ما به صورت طبیعی وجود دارد، اما به نحو دیگری به ما آموخته می‌شود، راحت‌ترین و ساده‌ترین شیوه‌ی یادگیری است.</p>
  <h4>تمرین</h4>
  <h6>آخرین چیزی که به خودتان یاد داده‌اید چه بوده؟ از چه شیوه‌ای برای یادگیری استفاده کردید؟</h6>
  <h6>آخرین باری که در مورد یک تفریح یا کار مورد علاقه‌تان هیجان‌زده شدید چه زمانی بوده است؟ چقدر در مورد آن مبحث اطلاعات دارید؟ آیا برای یادگیری آن مبحث تلاش خاصی کردید یا حین بازی و سرگرمی آن را یاد گرفتید؟</h6>
  <h4>با تشکر از خانم نازلی ابراهیمی برای ترجمه این بخش</h4>
 </div>
