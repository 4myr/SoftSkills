<div dir='rtl'>

<h1>30
گام‌های 7-10
تکرار کنید
  </h1>
  <p>و حالا قسمت هیجان‌انگیز ماجرا شروع می‌شود. شما چهار مرحله بعدی را برای تک تک ماژولهایی که در برنامه یادگیری خود تعریف کرده‌اید تکرار خواهید کرد. هدف گامهای هفت تا ده در واقع یادگیری مطالب با استفاده از فرمول یادگیری من، یاد بگیر، انجام بده، یاد بگیر، آموزش بده است. شما با یادگیری شروع خواهید کرد (فقط به اندازه کمی که لازم است). سپس کمی بازیگوشی خواهید کرد و سوالات خودتان را خواهید پرسید. سپس آنقدر خواهید آموخت که بتوانید کار بدردبخور و مفیدی با آن انجام دهید و در نهایت آنچه آموخته‌اید را به دیگری خواهید آموخت تا حفره‌های یادگیری خود را شناسایی کنید و با فهم عمیق مفاهیم را در ذهن خود حکاکی کنید.

قدم هفتم: در حدی بیاموز که بتوانی شروع کنی
اغلب مردم (همچنین من) دو اشتباه اساسی می‌کنند. اول اینکه بدون آمادگی لازم و خیلی زود وارد قسمت عملی می‌شوند دوم اینکه با آماده‌سازی بیش از حد و بسیار دیر وارد قسمت عملی می‌شوند. شما باید یاد بگیرید بین این دو تعادل برقرار کنید و به اندازه‌ای بیاموزید که لازم است اما نه آنقدر که نیازی به جستجو و تلاش خودتان برای یادگیری نباشد چون در آنصورت به خوبی نخواهید آموخت.
در این قدم هدف آن است که آنقدر اطلاعات کافی در مورد موضوعی که یاد می‌گیریم به دست آوریم که بتوانیم در مرحله بعد کمی کندوکاو و بازیگوشی کنیم. برای تکنولوژی‌هایی مانند زبان‌های برنامه‌نویسی یا فریم‌ورک‌ها این مرحله می‌تواند نوشتن یک برنامه ابتدایی "سلام دنیا" باشد یا ست‌آپ (درست کردن، ست‌آپ کردن برای مخاطب قابل فهم‌تر خواهد بود) کردن محیط برنامه. برای عکاسی می‌تواند چیزی باشد مانند اینکه نورپردازی تا بتوانید نورهای متفاوت و تاثیرات آنها را امتحان کنید.

کلید این گام این است که زیادی پیش نروید. بسیار راحت‌تر به نظر می‌رسد اگر تمام منابعی که پیدا کرده‌اید را ببلعید و پیش بروید اما تنها موقعی موفق خواهید شد که از پس این وسوسه برآیید. به جای آن بر روی یادگیری حداقل مقداری که می‌توانید با آن تجربه کردن را شروع کنید متمرکز شوید. ممکن است بخواهید مطالب را سرسری مرور کنید یا خلاصه فصلها یا مقدمه را بخوانید تا اطلاعات کافی در مورد اینکه قرار است چه کنید را به دست آورید.
آیا تا به حال ویدئوگیم جدیدی خریده‌اید که به دستورالعمل آن نگاه سرسری انداخته باشید و بلافاصله شروع به بازی کرده باشید؟ دقیقا همین کار را باید اینجا انجام دهید. بعد از اینکه کمی دور و بر مطلب چرخیدید در گام بعدی می‌توانید برگردید و دستورالعمل را کامل بخوانید. اما برای حالا اصول اولیه را یاد بگیرید و مستقیم به سر وقت بازی بروید.





قدم هشتم: بازی بازی کردن
این گام هم هیجان‌انگیز است و هم ترسناک. هیجان‌انگیز است چون باید دقیقا کاری را بکنید که این گام می‌گوید: بازی بازی کنید. اما ترسناک است چون این مرحله کاملا بدون حد و مرز است. هیچ قانونی وجود ندارد. هر کاری بخواهید می‌توانید در این مرحله انجام دهید. چگونگی اجراسازی این مرحله کاملا به شمابستگی دارد. 
ممکن است در ابتدا فکر کنید که این مرحله چندان اهمیتی ندارد اما بیایید برعکس فکر کنیم، این راهی است که بیشتر مردم یاد می‌گیرند. بیشتر مردم مایل هستند با خواندن کتاب یا یک ویدئوی آموزشی مطلبی را بیاموزند. آنها سعی می‌کنند تا می‌توانند اطلاعات جمع‌آوری کنند و سپس وارد عمل شوند. مشکل این رویکرد این است که هنگامی که در مورد موضوعی مطالعه می‌کنند، هیچ ایده‌ای ندارند که چه چیزهایی مهم هستند. آنها تنها راهی را دنبال می‌کنند که فرد دیگری برای انها تدارک دیده است.
در این گام ممکن است شما با انواع نورپردازی در دوربین خودتان بازی کنید (با فرض اینکه قصد دارید نورپردازی در عکاسی را یاد بگیرید). ممکن است بیرون بروید و شروع کنید با نورهای مختلف عکاسی کردن بدون اینکه بدانید واقعا در حال انجام چه کاری هستید. شما در واقع در حال کشف کردن و یادگیری هستید و سوالات بسیاری برایتان پیش خواهد آمد.
حالا راهکاری را که من پیشنهاد می‌دهم در نظر بگیرید که نیازی نیست همه‌چیز را از قبل بخوانید و یاد بگیرید بلکه یکی از اولین کارهایی که انجام می‌دهید این است که خودتان تجربه کنید و بازی بازی کنید. با این رویکرد از طریق انجام دادن و مرور کردن یاد می‌گیرید. همانطور که وقت می‌گذرانید، ذهن‌تان به طور طبیعی سوالاتی خواهد پرسید: این چطورک ار می‌کند؟ چه اتفاقی می‌افتد اگر این کار را انجام دهم؟ این مشکل را چطور حل کنم؟ این سوالات به شما نشان خواهند داد که چه چیزی واقعا اهمیت دارد. زمانی که برمی‌گردید و جواب سوالات خود را می‌یابید نه تنها حس خوبی به شما دست می‌دهد بلکه شما هر چه که بخوانید را بهتر به خاطر می‌سپارید چرا که آنچه می‌آموزید برایتان مهم است.
در این گام باید آنچه از گام هفتم دریافته‌اید استفاده کنید و آموختن را شروع کنید. در مورد نتایج نگران نباشید. فقط بگردید. اگر می‌خواهید تکنولوژی جدید یا زبان برنامه‌نویسی یاد بگیرید می‌توانید یک پروژه کوچک در این مرحله تعریف کنید و چیزهایی که می‌آموزید را امتحان کنید. سوالاتی که جوابی برای انها ندارید را یادداشت کنید. در گام بعدی فرصت پاسخ دادن به این سوالات را خواهید یافت.

قدم نهم: آنقدر یاد بگیرید که بتوانید کار به دردبخوری انجام دهید
کنجکاوی یکی از مهمترین اجزای یادگیری و خصوصا یادگیری شخصی است. زمانی که کودک هستیم سریعتر یاد می‌گیریم چون عامل اصلی یادگیری ما کنجکاوی است. می‌خواهیم بدانیم دنیا چطور کار می‌کند، پس سوال می‌پرسیم و به دنبال جوابهایی می‌گردیم که به ما کمک کنند دنیای که در آن زندگی می‌کنیم را بفهمیم. متاسفانه همچنان که بزرگ می‌شویم این حس کنجکاوی را از دست می‌دهیم چرا که همه‌چیز برایمان عادی می‌شود. در نتیجه یادگیری‌مان کند می‌شود و آموزش را خسته‌کننده تلقی می‌کنیم نه جذاب.
هدف این گام این است که یادگیری مبتنی بر کنجکاوی را دوباره به یادتان آورد. در گام هشتم کمی بازیگوشی کردید و سوالاتی به ذهنتان رسید که خودتان پاسخی برای آنها نداشتید. حالا زمان آن است که به آن سوالات پاسخ دهید. در این گام شما تمام منابعی که جمع‌آوری کردید را مرور خواهید کرد و ماژول مورد نظر را به خوبی و عمقی یاد خواهید گرفت.
برگردیم به مثال عکاسی دیجیتال، اگر با نورپردازی دوربین ور رفته باشید این گام زمانی است که پاسخ تمام سوالاتی که برایتان پیش آمده است را باید با خواندن در مورد آن مطلب بیابید. می‌توانید به سراغ منابعی که جمع‌آوری کردید بروید و آنچه در مورد نورپردازی می‌یابید بخوانید تا جواب سوالاتی که برایتان پیش آمده بود را بیابید.
همزمان که متن‌ها را می‌خوانید، ویدئوها را تماشا می‌کنید، بحث می‌کنید با هر کار دیگری که برای استفاده از منابع انجام می‌دهید، به دنبال جواب سوال‌هایی باشید که در گام قبلی برای شما پیش آمده بودند. این مرحله فرصتی است برای اینکه مطالب را عمیقا یاد بگیرید و هر چه می‌توانید مطالب جدید یاد بگیرید.
نگران این نباشید که به عقب برگردید و همزمان که پاسخ سوالاتتان را می‌یابید، کمی دیگر گشت بزنید و سوالات تازه‌تری از خود بپرسید. هر چقدر لازم دارید زمان به یادگیری اختصاص بدهید تا آن مبحث را به خوبی با خواندن و تجربه کردن، نگاه کردن و انجام دادن بفهمید.
به خاطر داشته باشید که نیازی نیست تمام منابعی که جمع‌آوری کرده‌اید را استفاده کنید. فقط مطالبی را بخوانید یا تماشا کنید که به انچه می‌خواهید بیاموزید مرتبط باشند. به هیچ کس که از اول تا آخر کتابی را مو به مو خوانده باشد تا حالا مدالی نداده‌اند. از منابع استفاده کنید تا به صورت خودآموز با استفاده از سوالاتی که از خودتان پرسیده‌اید مطالب را یاد بگیرید.
در نهایت، معیارهای موفقیتی که در گام سوم تعیین کرده‌اید را از یاد نبرید. سعی کنید آنچه می‌آموزید با اهداف‌تان مرتبط باشد. هر ماژولی که در آن به استادی می‌رسید باید شما را به هدف نهایی‌تان نزدیک‌تر کند.

قدم دهم: آموزش دهید
به من بگو و من فراموش خواهم کرد. به من بیاموز و من به خاطر خواهم سپرد. مرا مشارکت بده و من خواهم آموخت. بنجامین فرانکلین

بیشتر مردم از تدریس می‌ترسند. من هم می‌ترسیدم. به راحتی پر از ترس و تردید می‌شوید وقتی به این فکر می‌کنید که آیا می‌توانم مطلبی را که آموخته‌ام -یا فکر می‌کنم آموخته‌ام- به فرد دیگری آموزش دهم. اما اگر می‌خواهید مطلبی را عمیق یاد بگیرید و کامل آن را بفهمید باید آن را آموزش دهید. راه دیگری وجود ندارد.
در واقع شما تنها باید یک گام از کسی که به او چیزی می‌آموزید جلوتر باشید. بعضی اوقات، متخصصینی که بسیار جلوتر از دانش‌آموزان خود هستند در آموزش به مشکل برمی‌خورند زیرا نمی‌توانند ارتباط لازم با دانش‌اموز را برقرار کنند. آنها روی جزییاتی که فکر می‌کنند بسیار ساده هستند تمرکز می‌کنند چرا که نوپا بودن در موضوع را به خاطر نمی‌آورند
اگر می‌خواهید به کسی آموزش دهید که نورپردازی در عکاسی دیجیتال چطور عمل می‌کند می‌توانید یک ویدئوی ساده در یوتیوب بسازید که در آن نشان دهید منابع نور مختلف چگونه هستند و چطور بر عکسهای شما تاثیر می‌گذارند.  حتی می‌توانید کار ساده‌تری انجام دهید و برای یک دوست یا همکار توضیح دهید نورپردازی چه تاثیری بر عکاسی دارد. مطمئن هستم بسیاری از مردم مایلند چنین مکالمه‌ای داشته باشند.
در این گام، من از شما می‌خواهم حیطه راحتی خود را ترک کنید و آنچه که آموخته‌اید را به کسی آموزش دهید. این تها راهی است برای اینکه مطمئن شوید چیزی آموخته‌اید و راه بسیار خوبی است که همانطور که برای دیگران توضیح دهید متوجه شوید چه چیزهایی را نمی‌دانید. این فرآیند باعث می‌شود ضمن تشریح و درک مطلبی که در حال یاد گرفتن آن هستید، اطالعات ذهنی خود را به شیوه‌ای که برای دیگران قابل درک باشد مرتب و طبقه‌بندی کنید. من بالاترین ترفیع‌ها و پیشرفت‌های شغلی را زمانی به دست آوردم که شروع به درس دادن کردم.
شما می‌توانید آنچه آموخته‌اید به شیوه‌های مختلفی به دیگران یاد بدهید. می‌توانید یک وبلاگ بنویسید یا در یوتیوب ویدئو بسازید. شما حتی می‌توانید در مورد آنچه یاد گرفته‌اید برای همسرتان صحبت کنید. آنچه مهم است این است که زمانی را به این اختصاص دهید که آنچه درون ذهنتان است بیرون بیاورید و به شیوه‌ای که فرد دیگری قادر به فهم آن باشد آن را مرتب کنید. هنگامی که چنین فرآیندی را طی می‌کنید متوجه می‌شوید فکر می‌کردید بسیاری از موارد را فهمیده‌اید اما نفهمیده‌اید. همچنین با خلاصه کردن و مرور (نشخوار کردن، بالا آوردن) دوباره مطالب شروع می‌کنید به مرتبط کردن مطالبی که قبلا متوجه آنها نشده بودید و ساده‌سازی اطلاعات در ذهن‌تان.
ممکن است وسوسه شوید اما هر کاری می‌کنید، از انجام این گام شانه خالی نکنید. این گام برای پابرجایی اطلاعات و یادگیری فراتر از یک یادگیری سطحی بسیار حیاتی است.
راه‌های آموزش دادن:
یک پست وبلاگی بنویسید
یک ویدئو در یوتیوب بسازید.
یک ارائه درست کنید
با همسر یا دوستتان مکالمه کنید
به سوالات مرتبط در یک فروم پاسخ دهید

سخن آخر
برای اینکه به خودتان یاد بدهید که چطور یاد بگیرید نیاز به فداکاری و کار زیاد دارید اما پاداشی که در گذر زمان دریافت خواهید کرد بی حد و حصر خواهد بود. این ده مرحله یک فرمول جادویی نیست که شما را بلافاصله به فردی باهوش‌تر تبدیل کند اما به شما در طی مسیر مرتب کردن آنچه می‌آموزید و جذب هرچه بیشتر آنچه که یاد می‌گیرید از طریق فعال‌سازی سیستم کنجکاوی طبیعی کمک می‌کند.
اگر این مراحل به شما در یادگیری کمکی نمی‎‌کند یا فکر می‌کنید بیش از حد جدی است بدون هیچ تعارفی آن را به دور بیندازید. گامها به خودی خود مهم نیستند. اما نحوه تفکر پشت این فرآیند آموزش است که مهم است.  مهم‌ترین کار این است که سیستمی برای آموزش به خودتان به وجود بیاورید که اجرایی باشد و شما را به نتیجه برساند.
	
تمرین:
تجربه یادگیری خود را با اجرا کردن قدم های هفت تا ده بر روی ماژولی که در فصل بیست و نه درست کرده بودید نهایی کنید.
فعلا هیچ گامی را حذف نکنید. ببینید چطور کل فرآیند برای شما جواب می‌دهد و بعدا آن را شخصی‌سازی کنید.



</p>
</div>
