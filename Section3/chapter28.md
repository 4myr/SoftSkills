<div dir='rtl'>
<h1>فرآیند ده مرحله‌ای من</h1>
<p>
در طی سالها، برای اینکه تکنولوژی‌های جدید، زبانهای برنامه‌نویسی، فریم‌ورک‌ها و مهارتهای ضروری را خیلی سریع یاد بگیرم، تحت فشار زیادی بودم. اکثر اوقات این فشار تقصیر خودم بود که به هر چیزی سرک می‌کشیدم (می‌خواستم سر دربیاورم) اما فارغ از اینکه تقصیر چه کسی بود، این فشارها من را واردار کرد یک سیستم تکرارشونده برای خودیادگیری ابداع کنم.
در چند فصل آتی شما با من همراه خواهید شد تا با سیستم ده مرحله‌ای یادگیری سریع ابداعی من آشنا شوید. بگذارید ببینیم این سیستم چیست و چطور کار می‌کند.

ایده‌ی اصلی
در سالهای ابتدایی مسیر حرفه‌ای‌ام، از راه خواندن کامل کتابها با جزییات دقیق و صفحه به صفحه مطالب مورد نظرم را یاد می‌گرفتم. وقتی کتاب را تمام می‌کردم سعی می‌کردم هر چه را آموخته بودم پیاده‌سازی و اجرا کنم. با این شیوه گرچه به خوبی می‌آموختم، سرعت یادگیری‌ام بسیار پایین بود زیرا باید به دفعات به کتاب مراجعه می‌کردم تا به دنبال مطالبی که نیاموخته بودم بگردم.
تا زمانی که هدف معینی در ذهن نداشتم و اوقات فراغت زیادی داشتم، این شیوه یادگیری مشکلی ایجاد نمی‌کرد. هر چیزی که می‌خواستم یاد می‌گرفتم و کتاب خواندن دقیق (مو به مو) هم مشکلی ایجاد نمی‌کرد فقط زمان زیادی می‌برد.  ولی هر چقدر بیشتر می‌گذشت و بیشتر نیاز به یادگیری سریع پیدا می‌کردم، متوجه می‌شدم که این شیوه یادگیری چندان به کارم نمی‌آید. اغلب اوقات وقت نمی‌کردم کتابی را کامل بخوانم و متوجه شدم اکثر مطالب کتابها برای ارجاع دادن نوشته شده‌اند نه برای یادگیری واقعی.
نیاز من مرا وادار کرد دنبال راه‌های بهتری برای خودآموزی در زمان کوتاه‌تر بگردم. در بعضی موارد برای اینکه مطلبی را به فرد دیگری یاد بدهم خودم در حد یک هفته یا کمتر وقت داشتم تا آن را یاد بگیرم. متوجه شدم که در چنین شرایطی طبیعی‌ترین کار برای من این است که بدانم دقیقا چه چیزی را باید یاد بگیرم و به دنبال بهترین منبع اطلاعاتی در آن زمینه بگردم تا دقیقا آنچه را می‌خواستم، بیاموزم و از اطلاعات اضافی جانبی که در راستای هدف من نبودند، چشم‌پوشی کنم.
من دریافتم که برای یادگیری هر تکنولوژی باید سه مطلب اصلی را بدانم:
چگونه شروع کنم؟ مطالب اولیه و پایه‌ای که نیاز داشتم برای یادگیری آن تکنولوژی بیاموزم چه بودند؟
وسعت مطلب- وسعت و عمق مطلبی که باید یاد می‌گرفتم چقدر بود؟ برای شروع به دانستن جزییات نیازی نداشتم اما اگر یک دید کلی از آنچه که امکان‌پذیر بود و می‌توانستم انجام دهم به دست می‌آوردم همیشه می‌توانستم جزییات بیشتر را بعدها به دست بیاورم.
اصول اولیه- در کنار صرف شروع کردن کار باید درک می‌کردم اصول پایه کاربردی و معمول آن تکنولوژی بخصوص که باید یاد می‌گرفتم چه چیزهایی بودند. کدام بیست درصد از دانش بود که اگر آن را به خوبی می‌آموختم پاسخگوی هشتاد درصد موارد استفاده‌ی روزانه‌ام می‌شد؟
با ارزیابی تنها این سه مورد می‌توانستم از آن تکنولوژی به شکل مفید استفاده کنم بدون اینکه همه‌چیز را از قبل درباره‌ی آن بدانم. من دریافتم که اگر بدانم چطور شروع کنم، چه کار می‌توانم انجام دهم و اصول اولیه را فرا بگیرم بقیه موارد را می‌توانم در حین کار یاد بگیرم. هنگامی که سعی می‌کردم همه‌چیز را از قبل شروع کار یاد بگیرم، فقط وقتم را هدر می‌دادم چرا که مسائل مهم و اصلی با جزییات کم‌اهمیت‌تر قاطی می‌شدند. این رویکرد جدید به من اجازه می‌داد روی آن چیزهایی که واقعا مهم بودند تمرکز کنم.  می‌توانستم روی منابع برای پر کردن تمام جاهای خالی بعدا که جزییات بیشتری نیاز داشتم تمرکز کنم. چند بار پیش آمده که ورق به ورق یک کتاب را از ابتدا تا انتها کامل بخوانید و بعد متوجه شوید فقط قسمتی از تکنولوژی را توضیح داده است؟
من این شیوه را برای یادگیری برنامه‌ی Go در مدت زمان بسیار کوتاهی حدود چند هفته اتخاذ کردم. بر روی کد نوشتن با Go در اسرع وقت تمرکز کردم. سپس دید کلی پیدا کردم از اینکه این زبان برنامه‌نویسی چقدر گسترده بود و چه منابعی در دسترس بودند. می‌خواستم بفهمم این زبان به چه دردی می‌خورد (چه کار می‌تواند انجام دهد). در نهایت پیش رفتم و اصول اولیه را آموختم. تنها زمانی از اصول اولیه فراتر رفتم که نیاز داشتم روی مطالب عمیق‌تر کار کنم.
سیستم ده مرحله‌ای
در عمل پیدا کردن آن سه قسمتی که نیاز داشتم آنقدر هم که به نظر می‌رسید راحت نبود. یاد گرفتن یک تکنولوژی جدید می‌تواند چالش‌برانگیز باشد و اغلب سخت است آن بیست درصدی که تاثیر هشتاد درصدی دارند را بیابی. به علاوه، پیدا کردن گستره و ابعاد واقعی هر تکنولوژی در اغلب موارد کار آسانی نبود چرا که معمولا این اطلاعات یا در کل کتاب پخش شده بود یا حتی در چندین کتاب دیگر یافت می‌شد.
برای حل این مشکلات نیاز داشتم کمی از پیش تحقیقات انجام دهم تا مطمئن شوم اطلاعاتی که نیاز داشتم را می‌توانستم بیابم و به شیوه مناسب برای ادامه راه آنها را مرتب کنم.
ایده ابتدایی سیستم ده قدمی این است که با فهم اصول آنچه سعی می‌کنیم یاد بگیریم شروع کنیم- در حدی که بدانیم چه چیزی نمی‌دانیم. سپس با استفاده از اطلاعات جمع‌آوری‌شده چشم‌اندازی از آنچه می‌خواهید بیاموزید و اینکه موفقیت در یادگیری را چه می‌دانید، تعریف کنید. با مجهز شدن به این دانش می‌توانید منابعی -فراتر از کتابها- بیابید که به شما در یادگیری کمک کند. در نهایت، می‌توانید برنامه‌ی خودتان برای یادگیری مطلبی که می‌خواهید بیاموزید را به وجود آورده، تنها مطالبی که برای یادگیری شما مفید هستند را استفاده نمایید.
زمانی که این کارهای زیربنایی را انجام دادید و فهمیدید که قرار است چه چیزی بیاموزید و چگونه آن را خواهید آموخت، در هر نقطه‌ای از برنامه‌ی یادگیری خودتان می‌توانید از شیوه‌ی "یاد بگیر، انجام بده، یاد بگیر، آموزش بده" استفاده کنید تا درک عمیقی از مفاهیم مهم بیابید و به سمت هدف خود حرکت کنید.
قسمت ابتدایی سیستم ده قدمی انجام تحقیقات است و کافی است برای یک بار در ابتدای پروژه انجام شود. اما قدم‌های هفت تا ده برای هر ماژولی که در برنامه یادگیری خود گنجانده‌اید تکرار می‌شوند. این تکنیک بسیار موثر است چرا که شما را وادار می‌سازد هدف خود را از یادگیری از ابتدا به روشنی تعریف نموده، مکررا شما را به سمت انجام کارها و نه فقط خواندن یا آموزش یا گوش کردن صرف ترغیب می‌کند.
من توانستم تمام زبان‌های برنامه‌نویسی را با استفاده از این تکنیک در ظول چند روز یاد بگیرم. هزارها برنامه‌نویس دیگر که در برنامه ویدئویی آموزشی من در مورد تکنیک ده مرحله‌ای ثبت‌نام کرده‎‌اند به نتایج مشابهی دست یافته‌اند.
http://simpleprogrammer.com/ss-10steps
آیا این تنها راه سریع آموختن است؟ آیا این شیوه معجزه‌آسا است؟ خیر.
این شیوه تنها یک راه عملی برای یادگیری سریع از طریق کاهش حجم آموخته‌ها به مطالب مهم و الصاق مطالب به ذهن شما از طریق مجبور ساختن شما به یادگیری از شیوه کشف بازی و قدرت آموختن به دیگران است. همانطور که در بخش‌های بعدی پیش خواهیم رفت می‌توانید این سیستم یادگیری را به میل خود تغییر دهید، آنچه را دوست ندارید حذف کنید و آنچه برای شما موثر است را نگاه دارید. در نهایت این شما هستید که باید کشف کنید چگونه به خودتان با شیوه‌ای کاربردی آموزش دهید و آینده‌ی شما به آن وابسته است.

تمرین:
تکنولوژی که بسیار خوب می‌شناسید در نظر بگیرید. ببنید آیا می‌توانید دریابید
چگونه یادگیری آن را شروع کنید
وسعت ابعاد تکنولوژی را تخمین بزنید
بیست درصدی که نقش هشتاد درصدی دارند را شناسایی کنید.
</p>
</div
